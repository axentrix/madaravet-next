<!doctype html>
<html lang="bg">
<meta charset="utf-8">
<meta name="viewport" content="width=device-width,initial-scale=1">
<title>Особености на зъбната хигиена при кучето и котката</title>

    <style>
      body{font-family:system-ui,-apple-system,Segoe UI,Roboto,Ubuntu,Cantarell,'Helvetica Neue',Arial,sans-serif; margin:24px; line-height:1.6; color:#111;}
      header{margin-bottom:16px}
      h1{font-size:2rem; margin:0 0 8px}
      .date{color:#555; font-size:0.95rem}
      img{max-width:100%; height:auto}
      figure{margin:1rem 0}
      .content{max-width:900px}
      a{color:#0b67d3; text-decoration:none}
      a:hover{text-decoration:underline}
    </style>
    
<body>
  <header>
    <h1>Особености на зъбната хигиена при кучето и котката</h1>
    <div class='date'>юли 21, 2016</div>
    <p><a href="../index.html">← Всички статии</a></p>
  </header>
  <main class="content">
    <html><body><div class="post-entry">
<p><img alt="Dental cleaning" class="alignleft size-medium wp-image-944" height="199" src="../images/особености-на-зъбната-хигиена-при-куч/Dental-cleaning-1024x682.jpg" width="300"/>Грижата за зъбите на домашните любимци често е пренебрегвана през първите 1-2 години и стопаните се сещат за тази тема когато вече се появи проблем или животното им има лош дъх. Тогава обаче често се касае за хронично натрупване на зъбен камък и се налага пациента да бъде упоен за да се изчистят зъбите му и да бъдат отстранени или лекувани най-засегнатите.<br/>
При една добра и навременна профилактика тези процеси могат да бъдат значително забавени.</p>
<p>Първата важна стъпка е да научите домашния си любимец да яде гранулирана храна. Така се стимулира дъвкателната мускулатура и чрез раздробяването на твърдите гранули се постига частично почистване на зъбите. Имайте предвид, че повечето животни предпочитат консервирана храна или пастети, но със сигурност ще намерите и гранули, които да бъдат добре приети.</p>
<p>С повече упорство от ваша страна можете да приучите вашия домашен любимец към иначе не много приятната процедура на миене на зъби. За целта ще си набавите специална четка за зъби в подходящ за породата размер и паста за зъби за животни. Подчертавам, че се касае за специфични зоомагазинни продукти, като пастата обикновено е с вкус на пилешко месо или черен дроб и не съдържа флуор или избелващи вещества (за разлика от тези, предназначени за хора). Алтернатива на пастата е гелът за зъби, който може да се използва без четка и се нанася направо върху зъбите и венците посредством специалния накрайник на тубичката.</p>
<p>Има и други интересни продукти, отнасящи се до зъбната хигиена на домашните любимци: такива са специалните разтвори за уста, които се прибавят към водата за пиене, както и играчките-въжета напоени с мента, които освен че помагат за почистването на зъбите, освежават и дъха.<br/>
Накрая ще спомена, че някои от фирмите предлагат храни за кучета и котки, които съдържат специфични съставки, намаляващи натрупването на зъбна плака.</p>
</div></body></html>
  </main>
</body>
</html>