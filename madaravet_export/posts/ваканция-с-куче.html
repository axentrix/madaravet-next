<!doctype html>
<html lang="bg">
<meta charset="utf-8">
<meta name="viewport" content="width=device-width,initial-scale=1">
<title>Ваканция с куче</title>

    <style>
      body{font-family:system-ui,-apple-system,Segoe UI,Roboto,Ubuntu,Cantarell,'Helvetica Neue',Arial,sans-serif; margin:24px; line-height:1.6; color:#111;}
      header{margin-bottom:16px}
      h1{font-size:2rem; margin:0 0 8px}
      .date{color:#555; font-size:0.95rem}
      img{max-width:100%; height:auto}
      figure{margin:1rem 0}
      .content{max-width:900px}
      a{color:#0b67d3; text-decoration:none}
      a:hover{text-decoration:underline}
    </style>
    
<body>
  <header>
    <h1>Ваканция с куче</h1>
    <div class='date'>юни 30, 2017</div>
    <p><a href="../index.html">← Всички статии</a></p>
  </header>
  <main class="content">
    <html><body><div class="post-entry">
<p><img alt="" class="alignleft size-medium wp-image-1122" height="300" src="../images/ваканция-с-куче/Dara1-1020x1024.jpg" width="298"/>Дойде ли време за лятната отпуска, всички стопани на домашни любимци са поставени пред избора дали да пътуват със своя четириног приятел или да го оставят в специализиран хотел за животни.<br/>
Ваканцията с куче може да е много забавна и развлекателна за цялото семейство, стига да бъде планирана правилно и навреме.<br/>
Преди пътуване с кола е добре да не храните животното от предната вечер, както и  да предвидите почивки на всеки 2-3 часа, за да се разходи и да пие вода. При пътуване със самолет се консултирайте с авиокомпанията за условията за превоз на домашни любимци в кабината и в багажното отделение. Ветеринарният лекар може да предпише леки успокоителни за по-неспокойните животни.<br/>
Международният паспорт на кучето е документът, който е необходим при пътуване в чужбина. За страните от ЕС в него трябва да са нанесени всички данни на стопанина и животното, номерът на микрочипа, ваксината против бяс, обезпаразитяванията против тения и ветеринарно-медицинският преглед, направен 24-48 часа преди пътуването. Държавите извън ЕС имат и други изисквания при внос на животни на тяхна територия, така че е добре да се информирате навреме, тъй като някои изследвания отнемат около месец.<br/>
Добре е да предупредите персонала където сте избрали да отседнете какви са породата и размерите на вашия любимец, както и да носите с вас пособията му за храна и вода, за да не се налага да използвате тези в хотела. Същото се отнася за одеяла и други аксесоари. Информирайте се дали във всички части на хотела се допускат кучета, защото много често това не важи за ресторанти и басейни.<br/>
Повечето кучета са свикнали да ядат определен вид храна, която е добре да не сменяте при пътуване, за да не се появят стомашно-чревни проблеми. Много често животните имат намален апетит през летните жеги, което не трябва да ви тревожи.<br/>
Хубаво е да вземете с вас малка аптечка с лекарства за първа помощ, списък с които ще получите при ветеринарния лекар.<br/>
Строго препоръчително е и третирането на животното с препарат против външни паразити, за да се избегнат пренасяните от тях заболявания, както и срещу дирофилария.<br/>
И, независимо дали сте в планината или на плажа, не забравяйте да намажете незащитените части като носа и ушите на кучето със слънцезащитен крем!<br/>
Приятна ваканция!</p>
</div></body></html>
  </main>
</body>
</html>