<!doctype html>
<html lang="bg">
<meta charset="utf-8">
<meta name="viewport" content="width=device-width,initial-scale=1">
<title>Грижи за декоративния заек</title>

    <style>
      body{font-family:system-ui,-apple-system,Segoe UI,Roboto,Ubuntu,Cantarell,'Helvetica Neue',Arial,sans-serif; margin:24px; line-height:1.6; color:#111;}
      header{margin-bottom:16px}
      h1{font-size:2rem; margin:0 0 8px}
      .date{color:#555; font-size:0.95rem}
      img{max-width:100%; height:auto}
      figure{margin:1rem 0}
      .content{max-width:900px}
      a{color:#0b67d3; text-decoration:none}
      a:hover{text-decoration:underline}
    </style>
    
<body>
  <header>
    <h1>Грижи за декоративния заек</h1>
    <div class='date'>ноември 29, 2016</div>
    <p><a href="../index.html">← Всички статии</a></p>
  </header>
  <main class="content">
    <html><body><div class="post-entry">
<p><a href="http://madaravet.com/wp-content/uploads/2016/11/Berti2.jpg"><img alt="berti2" class="alignleft size-medium wp-image-1042" height="300" src="../images/грижи-за-декоративния-заек/Berti2-900x1256.jpg" width="214"/></a>Зайците от декоративните породи са едни от най-разпространените домашни любимци, след кучетата и котките. Те са сравнително лесни за отглеждане животни, но трябва да се имат предвид някои особености на вида.<br/>
Зайците са много социални животни и имат нужда да контактуват помежду си. Затова е препоръчително да не се отглеждат сами, а в група от поне два индивида. Оптималната комбинация е женски и кастриран мъжки.<br/>
Освен от компания, тези домашни любимци се нуждаят от достатъчно пространство за движение. Затова отглеждането им само в клетка е неподходящо. На всеки заек трябва да се осигурят поне 2-3 квадратни метра място за почивка (най-добре да има и кутия или къщичка от дърво където да се скрие на спокойствие ) и 6-8 часа свободно движение в обезопасеното жилище (помислете за кабелите, които те могат да гризат!).<br/>
Бъдещите стопани трябва да са наясно и с друга особеност на своя любимец: зайците са активни и през нощта, поради което вдигат шум и по това време.<br/>
Храната на тези животни трябва да е разнообразна и да е на разположение през цялото денонощие, тъй като те се хранят на често и по малко. Основните съставки са сеното и прясната зелена храна – листа от моркови, селъри, спанак, салата, зеленчуци както и малко плодове. Готовата пакетирана храна обикновено е много калорична и затова се дава в малки количества – по 3-4 с.л. на ден. Най-добре е пресните зеленчуци и листа да са био, за да не съдържат пестициди, но дори и те трябва да се измият добре, преди да се дадат на заека.<br/>
Друг често пренебрегван факт е, че зайците са много любопитни животни и се нуждаят от интересни за тях занимания, за да не скучаят и да не изпаднат в летаргия. За да направите ежедневието им разнообразно, може да им предоставите „играчки“ като тунелче от картон, кашон със скрити в стените му парчета лакомство или хартиени рула за игра.<br/>
Декоративните зайчета не са играчки, не обичат да ги гушкат и затова не са подходящи за игра с малки деца, поради опасността да бъдат наранени както животното, така и детето.</p>
</div></body></html>
  </main>
</body>
</html>